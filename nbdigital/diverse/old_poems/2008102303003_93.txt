1.
Du har Mod, saa mener du,
Mod til kjæk og dristig Tale,
Mod som Samson at betale
Ondt for Ondt med fjendtlig Hu;
Mod at drage Stridens Sværd
Som en Peder rask og dristig;
Ak, men prøv dig! mon ei listig
Mørkets Aand er da dig nær?

2.
Nei! der er et andet Mod,
Som Guds Aand vor Aand indgiver,
Hvorpaa just det kundbart bliver,
At i os har Troen Rod,
At vor Daab, vor Himmel-Pagt
Er ei blot et: «Herre, Herre!»
Men en Kraft, som Adgang spærre
Vil til Hjertet Mørkets Magt.

3.
Har du Mod til Dag for Dag
Tvivlens Ulme-Gnist at dæmpe,
Imod Vantroens Kløgt at kæmpe
Eensom og i Verdens Lag?
Har du i din fromme Tro
Det saavidt med Tanken drevet,
At det Ord: «saa staaer der skrevet!»
Skaffer dig i Sjelen Ro?

4.
Har du Mod at staae paa Vagt;
Idelig mod Kjødets Lyster,
Idelig mod Verdens Røster
Dig at ruste uforsagt?
Vandrer du med nidkjær Bod
Frem din Vei i hans Exempel,
Som var Hellighedens Tempel?
Ja, saa har du Troens Mod!

5.
Har du Mod, ei føie Tid,
Men, vil Gud, til Livets Ende,
Som en Paulus at bekjende
Christus under Korsets Strid,
Ham bekjende, glad og stærk,
Som sit Kors bar ufortrøden,
Som blev lydig indtil Døden? –
Det er Mod og Manddoms Værk!