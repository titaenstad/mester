Ved Christiane Korens Grav.
Saa brast da og Dit vennesælle Hjerte,
Det huldeste der slog i Vennebarm;
Det steeg til høiest Fryd fra dybest Smerte,
Ak – for at knuses brat i Dødens Arm.

Men nei – vor Christiane – nei Du lever,
Saavist som Livet ud fra Hjertet gaaer,
Der høit paa Kjerlighedens Vinge svæver
Hen over Tid og Grav, og evigt slaaer.

Dit hulde Hjertes Præg vi har tilbage,
Saa mangt et Aftryk af Din blide Aand,
Der delte Venners Fryd og Venners Klage,
Og fængsled Hjerterne med ømme Baand.

Den Ild, som her alt lyste i dit Øie,
Skal hisset straale med forklaret Glands;
Din Aand, som her alt stræbte mod det Høie,
Omvindes hist af Evighedens Krands.

Sødt aanded den i Harpens Melodier,
Dybt følte den og tolked Hjertets Trang;
Den fandt hver Mislyd løst i Harmonier,
Thi den var selv en reen harmonisk Klang.

Dens Gjenlyd tone ned fra hine Sphærer,
Hvor Seraphsharpen bæver i Din Haand,
Hvor Kjerlighed og Lys saa saligt nærer
Dit blide Hjerte og Din lyse Aand.