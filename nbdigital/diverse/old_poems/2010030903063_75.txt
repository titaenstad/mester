Joseph i fængsel.
Som Slave til Ægypti Land
Blev Joseph solgt,
Til Potifar, den Høvidsmand,
En Kriger stolt;

Snart Potifar, saa snildt forført,
Hans Uven blev;
Den fromme Slave han uhørt
I Fængsel drev.

Men Joseph kan Drømmene tyde.
Hos Joseph sad paa Fangers Sted
I Jern og Bolt
Ægypterkongens Bager med
Hans Mundskjænk stolt;

Og see, en Nat det skete, der
De Fangne laae,
At Gud en Drøm dem sendte hver,
Tung at forstaae,
Men Joseph kan Drømmene tyde.
Bekymret sad de begge To,
Ved Morgentid,
Og Tanken uden Rist og Ro
Gik hid og did;

Men Joseph sagde: «I har havt
En Drøm saa sær;
Fortæl! maaskee gi'er Gud mig Kraft
At hjælpe her.»

Da svared' Kongens Mundskjænk saa:
«Min Drøm var sær;
Jeg syntes see et Viintræ staae
Mig ganske nær;

Med trende Grene blomstred' det
Og Frugter bar;
I Phar'os Kalk jeg krysted ret
En Viin saa klar.»

«Tre Grene, Josephs Ord nu lød,
Er Dage tre,
Kong Phar'o ende vil din Nød,
Naar endt er de;

O, tænk da i din Hædersstand
Paa mig, som staaer
Uskyldig, bortført fra mit Land,
I Fangers Gaard!»

Da sagde Kongens Bager saa:
«Min Drøm var sær,
Jeg syntes see tre Kurve paa
Mit Hoved her;

Men Fuglene fra Kurven aad
Hver Kage sød;
Nu siig mig, hvis Du veed et Raad,
Hvad det betød!»

«Tre Kurve, Josephs Ord nu lød,
Er Dage tre,
I Galgen døer du Skjændsels Død,
Naar endt er de.»

Og Alting skete, som var spaaet
Foruden Svig,
Og Galgens sultne Ravne aad
Den Bagers Lig.

Mundskjænken glemte snart igjen,
Saa riig og stolt,
Det Ord, han gav, da han sad hen
I Jern og Bolt;

Men Herren glemmer Ingen, som
Ham frygter helst,
Og da hans rette Time kom,
Blev Joseph frelst.
Men Joseph kan Drømmene tyde.