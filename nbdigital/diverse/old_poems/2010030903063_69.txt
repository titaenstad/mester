Skabelsen.
Kom Alle,
Vi synge vil en Sang!
Hvem mon det dog kan være,
Der har saa underlig
Skabt alle Himlens Hære
Med Jorden, Dig og mig?

Det mægted vor Herre kun;
Hans Herlighed,
Hans Kjærlighed
Den har ikke Maal og Bund.

Paa Jorden
Var Alting tomt og dødt –
Igjennem Himlens Porte
Ei mindste Lys der saae,
Men Nattens Skygger sorte

Hen over Verden laa;
Da talede Gud: Bliv Lys!
Den første Dag
Ved hans Behag
Adsplittede Mulm og Gys.

Og Mandag
Da taled atter Gud.
Da høvælved han den klare,
Den skjønne Himmel blaa,
Histoppe, hvor i Skare
De hellige Engle staae.
Hvor straaler den lystelig!
Den minder om
Vor Fader from,
Der sidder i Himmerig.

Og Tirsdag
Han skabte Land og Hav.
Da frem af Jorden dukked
En broget Blomsterflok,
Sig Paaskelillier vugged
Om mangen Rosenstok.
Da myldrede Træer op;
Med Blomst og Frugt
Saa rigt og smukt
Sig pynted den grønne Top.

Og Onsdag
Han skabte Himlens Lys.
Guds Sol den underfulde
Fik da sin gyldne Krands,
Og Maanen fik sin hulde,
Men matte Midnatsglands.
Da tindrede Stjerners Hær;
Saa mildelig
Fra Himmerig
End hilser os een og hver.

Og Torsdag
Da fik Naturen Liv.
Da summed Bier i Skoven,
Og Sommerfugl i Dal,
Da skummed gjennem Voven
Hver Fisk med Hai og Hval.
Hvor var der da lutter Lyst!
De Fugle smaae
Med Vinger paa
Sang Psalmer af fulde Bryst.

Og Fredag
Da kroned Gud sit Værk.
Da vrimled Dyr paa Landet,
Af Lam blev Engen fuld,
Og da vor Herre danned
Den første Mand af Muld.
Og selv han i Søvn ham sang;
Mens Adam sov
I Edens Skov,
Frem Eva af hans Side sprang.

Men Lørdag
Var Herrens Hviledag.
Da dufted ham til Ære
Hver Blomst i Mark og Skov,
Og alle Fugles Hære
Sang til vor Skabers Lov
Med alle Guds Børn i Chor.
Alt blev fuldbragt
Ved Herrens Magt;
Halleluja, Gud er stor!