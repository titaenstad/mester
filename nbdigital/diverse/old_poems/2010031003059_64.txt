Mit Fødeland.
Hvor i Verden jeg gaaer, vm i Syd, om i Vest,
Det er dog ei min hjemlige Strand,
Thi det Fjeld, som jeg saa i min Barndom, er bedst:
Jeg er stolt af mit Fædreneland.

Ei fordi der er Pragt i den vilde Natur,
Ei for Klippens den eensomme Gru;
Ei fordi der er Gjenklang af Oldtidens Luur
Mellem Fjeldenes Vægge endnu.

Thi det lader vel skjønt, naar den skinnende Bræ
Staaer mod Himlen i Aftenens Glød –
Der er deiligt i Birkenes lysgrønne Læ;
Ak! men al denne Skjønhed er død.

Og jeg elsker vel høit vore Fædres Bedrift,
Og hvert Sagn driver Blod i min Kind,
Dog jeg seer kun dets Kraft end i Steen og i Skrift:
Den er stor, men den er ikke min.

O! men Folket, som lever med mig paa een Dag,
Det er mit, er mit Fødelands Lyst –
Og Naturen er skjøn kun ved Hjerternes Slag,
Som en Blomst paa den Elskedes Bryst.

Høit paa Himlen i Nord har der tændt sig en Sol.
Frihed luer i Mændenes Barm:
Lad det storme da kun om vor iislagte Pol:
Her vi eier en Kraft, som er varm.

Der er Haab i det frie, i det dristige Blik,
Der er Magt i det levende Ord:
I vort Modersmaal er der en kvægende Drik,
Og i Hjemmet alene den groer.

Ofte synger en Fugl om den deilige Frugt
Fjernt i Syd over Bølgernes Vei.
Ak hans Stemme er sod, og han lover saa smukt–
O! men tro ham, o tro ham dog ei!

Thi jeg kjender ham godt, jeg har sværmet og drømt,
Jeg har flygtet med ham mangen Nat:
Men der kaldte dog altid en Stemme saa ømt
Fra det Hjem, som jeg havde forladt.

Har du Hjerte dertil, prøv at gaae, prøv at gaae
For dig selv i det fremmede Land!
O! hvor snart vil da Taaren i Øiet dig staae
For det Hjem, som ei glemme du kan.

Du vil savne den Jord, hvor din Moder har grædt,
Hvor som Barn du i Skovene sang.
I det Land, hvor din Fader til Jorden er stædt,
Vil du længes at hvile engang.

Hvor i Verden du gaaer, om i Syd om i Vest,
Det er dog ei den hjemlige Strand.
Thi det Fjeld, som du saa i din Barndom, erbedst,
Og dit Liv er dit Fædreneland.