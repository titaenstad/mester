Elegie
(over F. C. K.)
tro fast Ven, vort Haab, vor Glæde,
i Dødens Skygge brat forsvandt.
Saa er da brudt den skjønne Kjæde,
hvormed os Livet til ham bandt!

Brat flygted Aandens ædle Flamme,
hvoraf hans Aasyn Præget bar –
Ej Læben et Farvel fik stamme
– det sidste – dem, ham kjærest var.

Dig var det, som mig tidlig lærte,
hvad Held der er i Venskabs Pagt:
Hinanden tro i Fryd og Smerte,
man bøjes ej af Skjæbnens Magt.

I Ly af Kunstens, Sangens Palme
hin Sympathi sin Blomst fremskød
hvis Blade ej i Høsten falme,
hvis Duft ej tabes ved Din Død.

Thi Trofasthed gav Blomsten Pleje
fra først den folded ud sin Knop,
og derfor tidt fra spredte Veje
vi mødtes, hvor den voxte op.

– Nu vender aldrig Du tilbage,.
selv staar jeg, Hjemmet fjernt, i Nord,
med skuffet Haab, og Savn, som drage
hen til Din Grav, til Frankrigs Jord.

– Maaske i Skjæbnens Bog staar skrevet,
at jeg paa Klippen her skal dø,
lig Fuglen, som af Storm fordrevet,
skal aldrig naa sin Længsels Ø.

Nu vel! saa blev vor Lod den samme:
at aande ud paa fremmed Strand,
den hellige, den rene Flamme
fra Danmark, fra vort Fødeland:

Hin Kjærligheds og Troskabs Lue,
som bandt Dig til Din Drot, Dit Folk –
som al Din Gjerning bar tilskue,
Din Tale var en sanddru Tolk –,
som fulgte mig yaa Vandringsfærden,
blandt Stæders Larm, paa ensom Gang,
lig Straaler fra en bedre Verden,
naar Vejen faldt mig mørk og trang.

– O kunde, som i svundne Dage,
da taus Du lytted til min Sang,
Du paa Din Flugt mod Himlen drage
mit Blik forbi endnu en Gang!

Du hører ej. .. Kun Mindet kalder
som Drøm Dit Billed far mit Syn,
og Vemods stille Taare falder
idet Du dølger Dig bag Sky'n.

Dog – mens vi offre her til Sorgen,
os Trøstens Engel vinker mild;
den peger mod en evig Morgen,
og Graven blomstrer ved dens Smil.

Og Gud, som lindrer hvor han saarer,
vil ende Afskedstimens Ve;
Ham stamme vi med Savnets Taarer:
I Jesu Navn, Din Vilje skee!

Saa hvil da sødt, skjønt i det Fjerne,
o Støv, som Aanden har forladt!
– Her dulgte sig hans Ledestjerne,
her Maalet var hans Vandring sat;
men hist i Himlens lyse Sale,
han venter os, vor tabte Ven –
Lad Haabet da vort Savn husvale:
Vi sees igjen! Vi sees igjen!