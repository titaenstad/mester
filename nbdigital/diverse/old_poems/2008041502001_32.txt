Ægirsfuglen.
Fiyv over det sortladne Hav,
Flyv Ægirs Fugl med hvide, spendte Vinge,
Flyv over Dybets bølgeslagne Grav
Og raskt mod Sjølunds Kyster du dig svinge!

Fra Napels minderige Bugt,
Hvor Vesbius vildt Flammelokken ryster,
Du styrede med jævn og stadig Flugt
Hen til Valencias saltbesprængte Kyster.

Klog du undveeg den lumske Strand,
Hvor Punisk Tro end øver fordums Kunster,
Hvor frække Røver slæber hen sit Ran,
Og Luften sortner af pestsvangre Dunster.

Du hvilte ved en Palmelund,
Omhvælvet af Cypressens mørke Kroner,
Hvor graalig paa sin nøgne Klippegrund
Høit Alicante over Havet troner,
Og atter slog du Vingen ud,
Og svæved' over Middelhavets Bølge;
Du Støtterne med Kjæmpens Varselsbud
Djærv trodsed', som Odysseus og hans Følge –

Men ei omsonst. Fra Afgrunds Skjød
De sorte Dybets Kjæmper mod dig brøde,
Og Boreas fra Nordens Jispol brød,
Og barsk og hvinende gik dig imøde.

Da blev din Flugt saa tung øog seen,
Og bølgeslagne Vinge mat sig hæved.
Vaa viden Hav med knækket Vingebeen 
Du klynkende frem og tilbage svæved'

Omsonst din Sangers Sukke lød':
«O Nord, hvi støder du din Søn tilbage?»
Omsonst hans bitre Længselstaare flød,
Og Havets Brusen døvede hans Klage.

Da kom en flagrende Favon
Og spillede om dine vaade Vinger,
Og dig til Strædet bar, hvor Albion
I Havet speiler sig som dets Betvinger.

Og mangen Broder fandt du der,
Som deelte, vel forsøgt, din bitre Klage.
Du svæved' længe mellem blinde Skjær,
Og saae din gamle Fjende mod dig drage.

Men Mildhed barske Vælde brød;
I Sydens Kuling raskt du Vingen rørte;
Dens Susen i din Sangers Øre lød,
Som da Propheten Herrens Tale hørte.

Og nu, da du paa sene Flugt
Seer Nordens Stjerner over Issen blinke –
O stands nu ei! Flyv over Kodans Bugt,
Hvor Hjemmets Glæder Pillegrimen vinke.
I Nordsøen den 3die September 1819.