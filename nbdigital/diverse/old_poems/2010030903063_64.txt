Pondekarlens Sang.
At Ladhed er parret med Smerte,
At Arbeid Velsignelse er,
Det tidligt min Fader mig lærte;
Den Lære, den er mig saa kjær.

Sundt Blodet om Hjertet mig strømmer,
Og Styrke jeg har i min Arm,
Jeg Natten ei ængstlig bortdrømmer,
Og Kummer ei nager min Barm.

Jeg veed ei – det Andre maa lære –
Onm mellem de øvrige Land'
Der noget meer frugtbart kan være;
Det gaaer mig desuden ei an; 

Jeg veed, paa den Jord, jeg skal dyrke,
Min Fader fandt Føde for sig;
Og levnes mig Helbred og Styrke,
Jeg finder nok Føde for mig.

Plov veed jeg behændig at kjøre,
Og Leen er let i min Haand,
Min Segl kan jeg mesterlig føre
Og nemt tvinge Axet i Baand;

Og Pleilen forstaaer jeg at slynge
Og Kornet at kaste i Lo,
Og veed jeg ved Viser at synge,
At gjøre een Time af to.

Saa veed jeg, hvad Fødeland kræver,
Og helligt er Fødelands Krav;
Gud gav mig to kraftfulde Næver,
Og Kongen jo Vaaben mig gav.

Paa ingen af dem bør jeg spare,
Og kommer mit Land udi Nød,
Jeg seer kun mit Fødelands Fare
Og frygter ei Krigerens Død.