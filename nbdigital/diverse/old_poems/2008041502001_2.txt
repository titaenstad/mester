Til Christiane Koren den 21de Juli 1812.
Tung hang Himlen over kraftløs Jord,
Kun et enkelt Ildglimt gjennemfoer
Kolde Skye og varmed' Luftens Aande.
Ak! kun hist det friske Hjerteblod
Varmed Jorden som en Lavaflod,
Hist hvor Tusind sig i Døden vaande.

Kan vel Himlens milde, rene Ild
Lyse for en Slægt saa haard og vild,
Grumme Blodmænd, Guldets solgte Slaver?
Er vort Old vel værtigt til at see
Himlen lys og klar og smilende,
Jorden signet med Algodheds Gaver?

Vel jeg veed: Naturen, evig fast,
Ei bestemmes efter Dyd og Last,
Veed: at Verdners Gud og Aanders Fader
Sender Solens Lys og Regnens Flod
Lige kjerlig over Ond og God,
Og sin Haand for begge rund oplader.

Men – nedtrampende Naturens Lov,
Blind Selvsyges, vilde Lysters Rov,
Kan vor Slægt dens Moderhuldhed vinde?
Den, som brød det gudindviede Baand,
Og løsrev sig fra sin Moders Haand,
Kan han hendes Fred og Bistand finde?

Dog – tilgiv, o Gud, kortsynet Blik,
Som er heftet mørkt paa Verdens Skik,
Men til Dig, til Dig sig haabfuldt hæver!
Verdners Chaos, Mulm, Forvirring, Død
Seirende Din Visdom gjennembrød,
Og Din Aand end over Chaos svæver.

Signe Du hver God, som elsker Dig,
Hver som end Dit Billede er lig,
Hvert et reent og ømt og trofast Hjerte
Lad det Gode seirende gaae frem,
Jorden vorde Freds og Dydens Hjem,
Og forvinde sin selvvoldte Smerte!

Sign Du vor Veninde huld i Dag,
Lindre og afvend hvert Skjæbnens Slag
Du, som raader for vor Vandrings Dage!
Kun i Venners fandt hun eget Held;
Længe her hun øse af det Væld,
Som skal hisset evig friskt tiltage!