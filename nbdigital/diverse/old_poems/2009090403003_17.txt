Skuespiller Jonathan Balling.
(Paris, 4de December 1816).
Det tunge Dødsbud har da Veien fundet
Hid til mit Bryst, min Ven, ja endog hid –
Mens her jeg tumles, har du overvundet
Derhjemme Livets sidste, bittre Strid.
Hvad mellem os var lagt, er nu forsvundet,
Klart kan Du nu mit Indres Tanker see; –
Din Aand, ei mere hildet eller bundet,
I denne Stund omsvæver mig maafkee.

Her i den store Stad, hvor vi har levet
Tilsammen i vor Ungdomstid engang.
Hvor Verdenslarmen tidt har os henrevet,
Hvor Kunsten sang os sin Sirenesang.

Ak, siden da – hvor sælsomt, hvor forandret
Har Skjæbnen delt imellem os, min Ven! –
Her staaer jeg atter, hvor vi før har vandret,
Til Livets Hvirvel førtes jeg igjen.

Du hviler stille i mit fjerne Norden,
Paa Kirkegaarden, under Sneens Liin,
Til Dig naaer ikke mere Verdens Torden;
Den sidste Fred, den dybeste, er din.

Hvi maatte Du saa tidligt børt fra Jorden,
Fra dine Kjære, fra din Drøm, din Kunst? –
O, maaskee er den bedste Deel Dig vorden:
Hist læges Du, her leed Du ei omsonst!

Din Vei var ikke sporløs gjennem Livet,
Ei flygtigt blot Dit muntre Rollespil,
Den gode Kunstens Evne var Dig givet
At lysne Livets Alvor med et Smiil.

Og har Du end tidt under Smilet sukket –
Saamangen ægte Glæde fandt Du dog,
En kjærlig Haand har dine Øine lukket,
Du ei dit Minde med i Graven tog.

Lad os da ikke paa din Skjæbne klage,
Hvad faaer tilsidst vel Lykkens Indling meer?
Kun Savnet, som ved Baaren staaer tilbage,
Din Fred fordunklet gjennem Taarer seer.