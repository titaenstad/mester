Knud Lyvne Rahbeks Fordefærd.
Saa staaer Du da nu ganske, ganske øde
Du Musers Tempel, gjestfri Bakkehuus!
Din Kamma er ei meer, Din Rahbek døde,
Med dem forsvandt din gode Genius.

Halvhundred Aar Du saae Din Rahbek ile
Saa glad til Dig fra Hovedstaden Larm,
Og efter Dagens Møie søge Hvile
I Vennekredsen og ved Kammas Barm.

Du saae ham som Minervas Præst ved Lampen
At øse af Gudindens klare Væld;
Du saae ham som Tilskuer tro i Kampen
For ægte Borgersind og huusligt Held,
Du saae Sandsigeren, hvor Pligter vinked
At følge Sandheds Røst med faste Fjed;
I Aftenstunden Hesper for ham blinked',
Den Hovedbaarne vied' ham til Fred.

Du saae hvor Kamma, Flora's Yndling, hegned
Trindt om Dig med sin skjønne Urtegaard,
Indtil hun, selv en Blomst, i Vint'ren segned,
For at omplantes i en evig Vaar.

Da' stod Din Rahbek saa forladt tilbage,
Og kun ved Fortids Minder lykkelig,
Til Døden venligt endte Sorgens Dage,
Og Kammas Aand ham vinkede til sig.

Een Grav nu Begges Støv saa kjerligt gjemmer;
Ham Musers Sønner bar' til Graven hen,
Og Ynglingschoret veemodsfuld istemmer:
Farvel vor Fader, Vaabenbroder, Ven!
Og mit Farvel – I ædle Hedenfarne –
Modtager her fra Gravens dunkle Rand!
Jeg ofte sad saa fro ved Eders Arne,
Vi samles hist i Fredens stille Land.