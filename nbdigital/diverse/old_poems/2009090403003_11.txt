Til min Hustru.
(Med en Samling af Chr. Winthers Digte, 1849).
J disse mange Bøger Du finder kun eet Ord,
Men udtalt paa de tusinde Maader –
Og aldrig bliver udtømt den Magt, som deri boer,
Thi Ordet bærer alle Livets Gaader.

Du kjender det, min Elskte! dets Kraft vel Du veed,
Thi Kjærlighed har ogsaa rørt dit Hjerte –
Dog, det veed jeg vist, kun med sin salige Fred
Og ei med sin forvildende Smerte.

Den skal Du kun kjende af Sang og af Digt –
Og kun for Andres Sorg skal Du græde.
Men Kjærlighedens Væld er ikke mindre rigt
Fordi det rinder hen i stille Glæde.

Jeg føler idetmindste, at Alt, hvad der er sagt
Af Elskovs egen Skjald, i mange Bøger,
Ei strækker til at tolke den stille Ømheds Magt
Hvormed mit Hjerte dit altid søger.