Den miskjendte Digter.
Kom du min Harpe, min eneste Ven,
Kom lad os flygte fra Lasternes Vrimmel,
Hist under Ensomheds rolige Himmel
Flygte, o Harpe, vi ville nu hen.

Lunt under Lundenes Skygge vi ty,
Der har en Hvile vi længe behøvet;
Der, hvor Dryader sig boltre i Løvet,
Der vil vi søge vort ensomme Ly.

Der skal i tusinder Smaafugles Kor,
From vi og blande vor takkende Stemme,
Der skal vi Alherrens Lovsang istemme,
Ham som har skabt baade Himmel og Jord.

Der er fra Verdens utidige Harm,
Der er fra Syndernes Afgrund vi fjernet,
Der er af Ensomheds Engel vi værnet,
Did naar ei Avinds forfølgende Arm.

Kom da, o Harpe, did staa nu vor Færd,
Der skal vi bygge vor ensomme Bolig,
Der skal vi tilbringe Livet saa rolig
Under Guddommens beskyttende Sværd.