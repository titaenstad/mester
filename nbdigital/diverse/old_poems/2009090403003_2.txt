Vinterklarhed.
Blidt over Land og Sø er lagt
Det hvide Vinterklæde,
Der glimter med Demanters Pragt
Hvor Solen er tilstede.
Sneemarken eier ingen Duft,
Men over den staaer Himlens Luft
I klar og stille Glæde.

Den nøgne Birk bær Sølverblad
Og Blomst af Jis-Chrystaller,
Kun Naaleskovens dunkle Rad
Har eviggrønne Haller.
Bag dem de fjerne Bjerge staae,
Og deres lyse, lette Blaa
En Foraarsdrøm gjenkalder.

Alt er saa klart, Alt er saa tyst,
Der er ei Fnug, som bæver –
Selv ikke Bølgens bundne Bryst
Sig under Isen hæver.
Paa Jorden hviler Dødens Fred –
Men høit i Luft, mod Evighed
En Rosensky let svæver.

O, er det ei den samme Ro
Som om den Gamle hviler,
Naar han med klar og stille Tro
I Livets Vinter smiler?
Som Sneen er hans Haar saa hvidt,
Som Luften er hans Øie blidt,
Hans Sjæl med Skyen iler.