Nattetrøst.
Om Nat – under Stillet,
naar Længsel maa vaage,
naar Alt er omhyllet
af Søvn og Taage,
naar de drømme de Andre
hvad de glemme igjen;
thi Drøm maa jo vandre
til Glemselen hen,

naar Dagskjær faldt,
og Døgnet gled over
med Ve og med Lyst,
som et Billed i Vover
af en løvbehængt Kyst

brudt i vidt sig forvirrende
Straaler, forinden
paa Fladen den dirrende
det slettes ud af Vinden
Alt –

Om Nat – naar hvad lever
fjernest og røres
gjennem Stilheden svæver
langt fra og høres,

som en Tanke, der sover,
vækkes engang
og strømmer dig over
lydløs og lang
en stille Stund,

naar omsider fredes
de mangeslags Sind,
der vakled og stredes,
og dybt klinger ind
i det rolige Indre
og bliver det Bindende
og trænger alt det Mindre
ned til det Forsvindende
kun –

Om Nat – naar omsider
sig Stjernerne tænde,
og Toget skrider,
først de der brænde
klarest af Vrimlen,
de ypperste, saa
jo mørkere Himlen
klæde sig maa,

jo dybere ud
Rummet sig strækker –
flere og fler
i Hobe og i Rækker,
hvor de tælles ei mer,
at lede vild Tanke
og Hvo fremmed vandrede
paa ret Vei at vanke
til det aldrig Forandrede –
Gud –

Om Natten bvi klage?
Hvi da skue bange
mod kommende Dage?
Straalende mange
Stjerner foroven
ordnede gaa,
evig er Loven
de adlyde maa

i Evighed.
Kun vi skulle leve
omstemte. Din Hu
ustadig skal bæve
herefter som nu.
Men diøse, der vandrede
roligt og ilende
til dig den Forandrede
skue kun smilende
ned.

Til dit Skrig, om det lyder,
til din lønligste Glæde,
om du trodser og byder,
om du knæler at bede –
evig de samme,
som den evige Tro
med Sværd og med Flamme
i smilende Ro

trygge de gaa.
Men du, der tør vove
at tvinge dem ind
under Tænkningens Love
til Orden og Sind,
du, der Verden rummer
med dit Hjerte det fulde,
du med din Kummer –
dig Budet ei skulde
naa?

Hvor er du min Stjerne?
Der, hvor den vinkende
staar i det Fjerne
syvfarvet blinkende,
der, du som stiger
skjønnest af dem?
Eller du, som viger
fra dit urette Hjem

at vandre i Nat,
du som styrter og ender
og skriver din Vei
med et Ildspor, der brænder
og slukkes? – O nei,
ei nu allerede –
for lys til at vende
til Nat var min Glæde,
for kort til at ende
brat!
November 10.