Den første Communiom
i Chiesa di S. Paolo Primo Eremita i Rom den 24de Jan. 1819 
Vennehulde, elskelige Smaa,
I hvis Engle for Guds Aasyn staae, 
O hvor hellig Troens Fakkel brænder,
Hævet høit af eders skyldfrie Hænder!

Og det andagtsfulde Jomfruchor
Gaaer med nedsænkt Blik i eders Spor,
Medens I paa Uskylds lette Vinger
Salighedens Banner for dem svinger,
Tydende: som Børn I vorde skal,
Vil I regnes blandt Udvalgtes Tal

Brudene har detes Lamper tændte,
For at møde Herren, som de vente.
Uskyldskrandsen om det hvide Liin
Straaler mildt i blege Fakkelskin,
Helligt minde om den Ærens Krone,
Som de Fromme venter ved Guds Trone.

Og nu synke de for Alt'rets Fod,
Hjertet smelter i en Taareflod,
Uskylds Engel, hvem ei Nag kan saare,
Seer Bodfærdighedens hede Taare

Og, indvugget i sin Himmelfred,
Smiler til de Vemodsfulde ned.
Herrens Tjener hjerterørt forkynder:
«Han som døde for al Verdens Synder,»

«Han som lever evig nu hos Gud,»
«Han er nær – modtag ham Himlens Brud!»
«Elsker Ham! O Han har elsket eder,»
«Og Hans Kald er Kald til Saligheder;»

«Vandrer stadig ad den Vei han bød,»
«Lever Han, som er for eder død,
«At I engang som Guds Elskelige»
«Samles maae med Ham i Himmerige.»

Vielsens det hellighøie Ord
Svæver signende om Herrens Bord,
Medens Org'lets sagte Toner bæve
Og til den Usynlige sig hæve.

Og Han svæver fra sin Himmel ned,
Lyser over Hjerterne sin Fred.
Salig Fryd nu dybt i Hjertet troner,
Mægtig stige Sangens Jubeltoner:
Sjælen er forenet med sin Ven;
Choret svinder – Sangen daaner hen.