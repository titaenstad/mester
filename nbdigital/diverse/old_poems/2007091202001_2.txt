Der staaer min Hytte, med sin Væg af Leer,
Saa trang og lav, saa fattig nu som før;
Kun jeg blev rig; mig kjender den ei meer,
Jeg tør ei træde indenfor dens Dør.

Der sad jeg dog saa mangen Sommerkveld,
Fast jeg var ene, faldt ei Tiden lang;
Min trange Verden hued mig saa vel,
Mig gav den Alt, mig var den aldrig trang.

Saa nød jeg hos den gamle Fiskermand
Og hos hans milde Kvinde Hyttens Ro;
Og Græsset spired paa min Fiskerstrand,
Og Blomster krandsede mit lune Bo.

Da lokked mig en sød, en ukjendt Røst,
Jeg blev saa mod, jeg titted' af mit Skjul:
Høit Stemmen klang, da svulmede mit Bryst,
Og bort fra Reden fløi den unge Fugl.

Og den forlod sin stille Skovnatur,
Og tyed heller til den aabne Vang;
Der stod et prægtigt Slot, et gyldent Buur,
Da glemte den sin Hytte og sin Sang.

Dog – engang i den tause Sommernat,
Da Duggen faldt, og Maanen skinned' rød,
Da fløi den bort, og satte sig forladt
Ved Hyttens Dør og tigged om sin Død.