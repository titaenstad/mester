En skyfuld Himmel.
Fra min Hyttes Vindue kan jeg fange
Himmelbuens Halvdeel med mit Blik,
Sidder derfor der vel mange Gange
Tabt i det Uendeliges Drik.

I den lysblaa Straaleflod da iler
Jordens Sorg paa lette Vinger hen,
Og min Sjæl i Himlens Klarhed smiler
Som det grønne Landskab under den.

Ak, men oftest tunge Skyer trække
Op bag Aasen, truende, som nu,
Snart det hele lyse Rum at dække
Med et Laag af Mørke og af Gru.

Disse dunkle Masser, hvor de stige,
Hvor de brede sig med hvert Sekund!
Egnen mørkner, men kan ei udsige
Al sin Frygt, og bæver stille kun.

Og mit Blik, som tro med Lyset følger,
Fæster sig med Tvivl og Angst nu paa
Denne sidste Plet blandt Skyers Bølger,
Som end tindrer klar og himmelblaa.

Thi mig synes, der er Haab at kjende
Medens denne Aabning holder ud,
Derigjennem kan jeg Tanken sende
Frit endnu til Lyset og til Gud.

Men den bliver mindre, stedse mindre –
Denne sidste Plet – nu er den lukt! –
Lukt som Himlen vorder og mit Indre,
Mørkt som Egnen, nu da Sol er slukt.

Dog, før Sindet synker dybest under,
Vaagner der en Stemme i mit Bryst
Sagte talende om Troens Under,
Der seer Klarhed midt i Mulmets Dygst,
Sagte trøstende: Lad Skyer hænge
Paa din Himmel, tyngende og graa –
Engang skal din Sjæl dem gjennemtrænge,
Bag dem smiler Evigheden blaa.