LV.
1.
Du kommer til mig, du Mørkhedens Drot!
Med Sværd og med Spyd tillige,
Vil gjøre min Tro og mit Haab til Spot
I Kampen for Himmelens Rige;

Du kommer til mig med Raab og med Bram,
Du kommer i Verdens pragtfulde Ham,
Du synger alt Seier-Sangen,
Før du er med Seier hjemgangen.

2.
Jeg kommer til dig i den Vældiges Navn,
Krigshærenes Gud den bolde,
Han trænger ei, som har Almagt i Favn,
Paa Jorden til Spyd og til Skjolde;

Jeg kommer til dig som Den, der veed
Gud ene raader for Seier og Fred,
Og derfor mit Suk jeg bringer
Op til Himlen paa Bønnens Vinger.

3.
Du kæmper for Sjelenes Undergang,
For os af Guds Haand at rive;
Du frygter Guds Kirkes fromme Sang
Dit Rige sit Døds-Saar skal give;

Dit Maal er Fordærv, din Attraa Mord,
Du har skjændet Guds Billed, dets sidste Spor,
Som er i Sjelen tilbage,
Vil du ned i Afgrunden drage.

4.
Jeg løfter min Stav, min Guds Hyrde-Stav
For Himmerigs Rige paa Jorden;
Med den vil jeg kæmpe, indtil i min Grav
Mit Legem skrinlagt er vorden;

Min Tro er Slyngen, og dig til Meen
Guds Ord er nedlagt deri som den Steen,
Der skal dig, trods al din Vælde,
Til Jorden med Skamme fælde.

5.
Du kæmper med List og Svig og Bedrag;
Thi Løgn skal din Magt forstærke;
Du tager ei Hvile; ved Nat, ved Dag
Kan Hjertet dit Angreb mærke;

Du sjunger om Venskab, du sjunger om Fred,
Men gav Man dig først en Fingersbred
Med Haanden du drog da tillige
Vor Sjel ned i Mørkets Rige.

6.
Jeg kæmper i Jesu velsignende Navn,
Hans Sandhed staaer paa min Pande,
Hans Miskundhed haver mig taget i Favn,
Hans Retfærd vil mig opmande;

Som Duen flagrer fra Himlen ned,
Over mig skal svæve hans Himmel-Fred,
Til jeg som David skal drage
Med Seier til Guds Børn tilbage.