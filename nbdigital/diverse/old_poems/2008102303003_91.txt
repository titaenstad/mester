1.
Stille jeg ved dine Fødder,
Milde Jesu! sætter mig,
Thi jeg veed Du ikke støder
Noget Hjerte bort fra Dig;
Over Syndens Skud og Grene
Snoer nu Angrens Torne sig;
Som Maria Magdalene
Dvæler Hjertet nu hos Dig.

2.
Verden dømmer og fordømmer
Hver min Handling, hver min Daad,
Ænvser ei det Blik, som svømmer
Nu i Angrens bittre Graad;
Verden spotter og forhaaner
Selv min Dvælen ved din Fod;
Men det Blik, som Du mig laaner,
Vidner om, Du seer min Bod.

3.
O min Frelser, spar mig ikke!
Tugt mig kun med Fader-Haand!
Hvert af dine Alvors Blikke
Har dog Balsam for min Aand;
O min Frelser, lad din Stemme
Trænge saa til Hjertets Grund,
At jeg aldrig meer maa glemme
Ordet af din Sandheds Mund!

4.
Ak, jeg føler, ak, jeg kjender
Grant nu Syndens Vægt og Grund!
Veed, jeg skylder som hiin Tjener
Meer Dig end ti tusind Pund;
Veed, trods al min Angers Smerte,
For den svundne, komne Tid
Kan ei dette arme Hjerte
Give Dig den mindste Hvid!

5.
O, men dersom just jeg hænger
Fast mig ved din Naade-Fod!
Til din Frelse Sjelen trænger
Under Hjertets Tro og Bod;
Du forstaaer dets stille Haaben,
Trods dets Suk og Taare-Regn:
Ved din Aand forny mig Daaben,
Giv mig atter Naadens Tegn!