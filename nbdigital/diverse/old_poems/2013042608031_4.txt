Menneskelivet.
Høad er jeg? – Aand og Stgøv forenet,
elendig, liden, herlig, stor;
med Fejl og Fortrin rigt forlenet,
halv Dyr, halv Engel her paa Jord.

Mig Glædens Blomster tidt tilsmile,
men ak, hvor kort er deres Vaar!
Blandt Savn og Nyden, Kamp og Hvile,
jeg modnes, ældes og forgaar.

Guds Hænders Værk, hans Skabnings Under,
med stum Tilbedelse jeg seer;
seer, naar jeg paa mit Væsen grunder:
at Mennesket det største er.

Snart jeg paa Phantasiens Vinger
mod fjerne Verdner svæver fro;
men, Støv af Støv, mig Døden tvinger,
at stige ned i Gravens Bo.
 
Med Svaghed og med Kraft begavet,
med længselsfuld, urolig Sjæl,
paa Landet Konge, som paa Havet,
og Lidenskabers, Lysters Træl –

saa Mennesket til Storhed stiger,
og trodser Skjæbne, Tid, Natur,
til han afmægtig, lænket ligger,
som Løven bag et Fængsels Mur.

Han Visdom tolker, Dyd besynger,
og, glemmende sig selv, hvor arm,
han Haan mod Næstens Daarskab slynger,
og slumrer ind ved Lastens Barm.

Bedraget grumt af Lykkens Drømme,
han vaagner, kæmper mod sin Kval,
maa Angers bittre Skaaler tømme,
og sande: «Hovmod staar for Fald».

Du Storværk af Guds Magt og Naade –
hvis dertil Livet blev Din Lod,
var Maalet her – o hvilken Gaade,
– Naturens største – her Du stod!

Nej, skabt Du blev for Evigheden,
til større Klarhed, bedre Held;
fik Mangler og Fuldkommenheder
til Kundskab, Prøvelse Din Sjæl!

For Fejltrin, som i Ungdomsdage,
Erfaring vogte skal vort Fjed.
Den, som paa Striden seer tilbage,
bedst Freden at vurdere veed.

Kun naar med Alvor vi betræde
den Vej os Dyd og Visdom bød,
da først kan Hjertet føle Glæde,
hvor Sandheds Straaler Mulmet brød.
'
– Højt over Firmamentets Bue,
omstraal't af Lys og Kjærlighed,
skal jeg min Skabers Storhed skue,
hans Verdensbygnings Herlighed!

Forklaret for mit Blik sig hæver
Alt, hvad mig dunkelt vistes her;
paa Englevinger frem jeg svæver
Guds Trone meer og mere nær.
(Originalens Forfatter ubekjendt.)