
XLVIII.
Da jeg forlod min Faders Huus og Hjem,
Og skulde paa min Vandrings Vei gaae frem,
Min Gud! jeg bad Dig ei om Magt og Ære,
Om Jordens Rigdom og dens Herlighed,
Men frem for Alt jeg bad om Hjerte-Fred
I Troens Samfund med min Frelser kjære,
Og saa, trods alle Prøvelser og Savn,
Om Brød til Nødtørft i min Jesu Navn.

Og Du har hørt min Bøn, du gode Gud!
Var end mit Liv ei fri for Storm og Slud,
For Torn og Kors, som skulde Sjelen vække; –
Ak jeg behøved det saa tidt, saa tidt,
Thi Fristeren stod nær, fast ved hvert Skridt,
Mens naadig Du lod Troens Skjold mig dække; –
Saa har Du dog, trods Tugtelser og Savn,
Mig givet Fred og Brød i Jesu Navn.

Mig givet Fred; ja! selv naar Angrens Braad
Mit Hjerte saared, og med Peders Graad
Jeg dybt ydmyget Sukket til Dig vendte;
Midt under Alt, hvad som din Straf jeg led,
Paa Sjelens Tillid, Hjertets Barne-Fred,
O Fader! dog din Kjærlighed jeg kjendte,
Og takked Dig, trods Taarer, Nød og Savn,
For Freden, som Du gav i Jesu Navn.

Mig givet Brød; ja! selv naar mørkest Sorg
Mig indeslutted i sin Fange-Borg,
Og Skræk stod som en Vogter ved min Side;
Om end som David jeg med Graad det nød,
Nei, kjære Gud! jeg mangled aldrig Brød,
Hvad end Du vilde saa jeg skulde lide;
Det Livsens Brød, som mildner bittrest Savn,
Med dagligt Brød Du gav i Jesu Navn.

Og derfor, kjære Herre Gud! modtag
Fra dette Hjerte Lov og Priis hver Dag,
Ny er din Miskundhed mod mig hver Morgen;
Bliv ved, bliv ved med Tugtens Fader-Haand
At føre til dit Himmerig min Aand,
Min svage Aand, ved Glæden og ved Sorgen,
Saa jeg maa eie, trods al andet Savn,
Til dagligt Brød din Fred i Jesu Navn!
