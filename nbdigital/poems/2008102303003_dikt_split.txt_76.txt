
XCIII.
Hjælp mig at staae fast, o Hellig Aand!
Fast i Troen, saa sig ikke hæver
Stolt mit Sind, og som en Thomas kræver
Ham at gribe med vanhellig Haand,
Hvem de hellige Engle selv ei kunne
I hans Naade fatte og udgrunde,
Og, som vidnet har for os paa Jord;
Salig Hvo ei seer, men som dog troer!

Hjælp mig at staae fast, o Hellig Aand!
Fast i Kjærlighed til Ham, hvis rige
Hjerte elsker Alle tro og lige,
Som omslynget er af Fredens Baand,
Saa jeg trofast under Savn og Møie,
Som i Glæde Ham kun har for Øie
Der har villet, Verden skulde see
I vor Kjærlighed hans Billede.

Hjælp mig at staae fast, o Hellig Aand!
Fast i Haabet, hvis Magnet-Naal viser
Bort hen over Alt, hvad Verden priser
Op til Naadens vise Fader-Haand,
Som har talt hvert Haar paa Støvets Hoved,
Og har gjennem Skriftens Ord os. lovet:
Alt til deres Bedste falder ud,
Som med Christi Hjerte elsker Gud.
