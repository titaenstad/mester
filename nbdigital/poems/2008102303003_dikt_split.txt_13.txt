
XXVIII.
At virke tro, naar Alt vort Ønske føier,
Og sig som Josephs Brødres Korn-Neg bøier
For Josephs fulde Neg mod Jorden ned,
Nu, det er smukt; Enhver det gjerne priser,
Thi i det Ydre det et Billed viser
Af Hjertets Fylde: from Taknemlighed.

Men virke tro, standhaftig, ufortrøden,
Naar Spot og Ringeagt i Pagt med Nøden
Sin Tornekrands snoer om vort Vandringsfjed,
Det vidner om, at under Livets Smerte
Har Troen givet dig et Helte-Hjerte,
Hvis Ædelsteen er Christi Kjærlighed.

Min Gud! jeg om et saadant Troens Smykke
Fremfor al Livets Vælde, Glands og Lykke,
For Arons Brystspand, Davids Konge-Pragt,
Vil bede Dig, o hjælp mig det at vinde!
Thi da skal Verden selv det sandt befinde,
At ei forgjæves er med Dig vor Pagt!
