
Kors og Rose.
Der gaaer igjennem Livet en sælsom Dobbeltklang
Af Smerte og af Glæde, af Døds- og Jubelsang,
Der sattes om vor Pande en dobbelt Levnetskrands
Af Torne og af Blomster, af Mørke og af Glands.

Det er den gamle Deling, det er den gamle Strid
Som Mennefket har næret alt fra sin første Tid:
Er han til Kummer baaren? Er han til Glæde fød?
Hvad kommer i ham til Seier, Liv eller Død? –

Det store Spørgsmaal troed de have løst engang
Paa Hellas's klare Bjerge, ved Livets fulde Klang.
Til Livsmaal havde de hævet Skjønheds ydre Form
Og dækket til med Roser den nagende Orm.

Men skjøndt de stod som Guder i Sydens gyldne Dag,
Og satte Glædens Tegn selo paa Dødens Sarkophag –
Følte de dog det Dunkle at ligge nær paa Luur,
Og deres Tanker standsed ved Skjæbnens haarde Muur.

Hvad derbag er af Naade, var ikke til for dem. –
Men deres Roser visned og Døden vælded frem
Over den gamle Verden, saa Glædens Slægt svandt hen,
Og kun dens skjønne Stene som Minder stod igjen.

I Mulm laae Verdensriget. Da dæmred det i Øst:
Fra Morgenland udgik der en stille Varselsrøst –
Snart paa den dunkle Himmel stod Korsets blodige Tegn,
Og Taarer over Jorden faldt som en frugtbar Regn.

I Smerten blev nu Vellyst, Nektar i Dødens Drik,
Fra Jordelivet vendtes de Christnes Seerblik.
I hine evige Rum, hvor kun Tomhed hersked før,
Saae de sit Hjem nu straale bag Gravens tynde Slør.

Men for at naae til dette, fornægted de Kjød og Blod,
Omklamred himmelvendte kun Korsets nøgne Fod –
Udrev sit eget Hjerte, traadte hver Livsblomst ned,
Og Jordens skjønne Have blev dem et Martersted.

Saa var ei den rette Forsoning. De Bedste følte det,
Et Skrig lød fra Naturen om Fyldest, om Ret –
Men hvordan vel forene Jordens og Himles Lyst?
Hvorledes vinde dem begge, i samme Levnetsdyst?

De Vise bygged Systemer, og tænkte i en Ring –
De Skriftkloge fortolked, og løste Ingenting,
Men hvad de Vise og Lærde søgte i formløs Dunst –
Det fandt i barnlig Eenfold den christelige Kunst.

See en af disse Skove, som den har ladet groe
Af Stene til et Tempel, hvori Herren kan boe!
Træd ind under dets Hvæløving, saa dunkel og saa klar –
Da vil hin høie Forening vorde Dig aabenbar.

Der er den strenge Korsform til Grund bleven lagt,
Og gaaer igjennem det Hele med uendelig Magt:
Der findes ei Steen i Grunden, ei mindste Spir paa Tag,
Som ikke vidner og minder om Lidelsens tunge Dag.

Men denne Korsets Bygning er ikke Dødens Aag!
Den tynger ei paa dit Hjerte med et Liigkistelaag:
Thi paa dens brede Grundvold løfter sig høit og let
De ranke Pillers og Buers krydsende Straalenet.

De give din Tanke Vinger, hæve din Sjæl paa dem
Ad Taarnets Skyspids op mod det himmelske Hjem,
Og lade den tage med sig, paa denne høie Flugt,
Det Bedste, Jordlivet eier af Lifligt og Smukt.

Thi see! opad Korsets Fod, over Buer, Piller og Chor
Slynger sig frem og voxer en mylrende Blomsterflor!
Der findes ei Kant i Muren, ei mindste Spir paa Tag,
Som ikke blomstrer og vidner om Glædens Foraarsdag.

Og see, ind fra Gavlens Vindue, i Skibets dunkle Skjød,
Lyser en underfuld Rose med evig Aftenglød!
Varmt falder dens røde Skjær henad Korsbuers lange Rad,
Og Gravkapellerne dæmre derved i et Rosenbad.

Og i dette milde Lys, over Templets Høialtar,
Svæver Guds Jomfru-Moder, det Skjønneste, Kunsten har:
Sin Søn, Korsdrageren, rækker hun salig ud mod Dig
Som et deiligt, smilende Barn, og ei som et blodigt Liig.

Knæl ned da for dette Altar, paa Korsets haarde Grund!
Tag Livets og Dødens Lære af Himmelbarnets Mund,
Mens Stenen blomstrer omkring Dig, Mulmet har Rosenglands –
Og Harmonier svæve under Hvælvingens Krands!

Da vil Du føle Ordet, som ei kan siges ud:
Den mystiske Forening imellem Jord og Gud! –
Da vil Du kunne vandre opreist i Livets Dyst,
Med Roser om din Pande, med Korset paa dit Bryst!
