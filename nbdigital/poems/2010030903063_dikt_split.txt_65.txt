
Urtegaardsmanden.
Naar Lærkens høie Morgensang
Sødt dirrende i Luften klang
Og fro den nye Dag forkyndte,
En Planter op fra Leiet stod,
Med Længsel Huus og Hjem forlod
Og til sin Urtegaard sig skyndte,
Saae, hvor de Spirer skjød sig frem,
Og sang og takked' Gud for dem.

Han ufortrøden gik og kom
Og planted' dem saa varlig om,
Og passed' dem og gav dem Væde.
Naar Solen til dem straalte ned,
Naar langsom den i Haven gled,
Han skued' deres Værxt med Glæde;

Men nærmed' Nattens Kulde sig,
Han dækked' dem saa ømmelig.
To Drenge saae den Planters Færd,
Og fandt det usle Straae ei værd
Saa megen Omhu, Flid og Møie;
Mand – raabte de – see Høi og Dal
Med Blomster prydet uden Tal,
Og tusind Farver for dit Øie;

Dog vil du her saa møisomt gaae
Og passe dette stakkels Straae!
Børn – svared' Manden med et Smiil –
Med Tiden I erfare vil,
Hvad Gavn min Stræben mig tilbyder;
Da skyder Spiren frodig op,
Og Blomsten kneiser paa dens Top
Og smilende min Have pryder,
Og Tanken: den skjød frem ved migt
Gjør Blomsten dobbelt ynderlig.

Men, kjære Børn! et Billed seer
Paa Eder selv i Planten her!
Og lægger Mærke til min Lære:
En Fader uafladelig
For Eders Vel bestræber sig;
I kan endnu ei Frugter bære;
Men stræber, at engang med Fryd
Han seer sin Løn i Eders Dyd!
