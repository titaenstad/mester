
Til min Hustru.
Du Elskte, som af Gud jeg fik,
min Perlebrud, mit Livs Musik,
o, kunde i din Barm jeg gyde
den Fryd, som kun Serafer nyde!

O, kunde denne triste Dal,
saa fuld af Ensomhedens Kval,
for dig, du Himlens bedste Gave,
jeg trylle om til Edens Have!

O, kunde jeg med Kys og Smil
uddrage hver en Sorgens Pil,
min Rosenblomme, af dit Hjerte
og tage Braadden fra din Smerte!

O, kunde jeg omkring dig sno
en Krands af Vennehjerter tro
og, hvor du skal i Verden vanke,
en Hær af Engle om dig sanke!

O, kunde over vore Børn
jeg svæve som en Kongegørn,
beskjærmende mod Synd og Smerte
den hulde Rigdom for dit Hjerte!

O, kunde jeg for dig og dem
berede her et saligt Hjem
og engang, over Stjernevrimlen,
jer skue samlede i Himlen!

Da gav jeg glad min Rest af Liv
i Døden hen, min elskte Viv;
flux maatte den min Lampe slukke,
naar denne Frugt jeg kunde plukke.

Jeg Intet kan, min Perlebrud,
men alle Ting kan Himlens Gud.
Naar han dig til sin Yndling kaarer,
skal Blomster gro af dine Taarer.
