
Hymne.(Efter Gellert.)
Gud er min Sang!
Guds Magt er uden Lige.
Alverden er Hans Værk, Hans Kongerige.
Han styrer Universets Gang.

Et Ord af Gud,
et «Bliv!» og Verdner bleve.
«Forgaa!» og Verdner for hans Vrede bæve
og vorde Intet paa Hans Bud.

Glands er Hans Dragt,
Hans Valg og Maal det Bedste,
Hans Scepter Visdom. og Hans Trones Fæste
Retfærdigheds og Sandheds Magt.

Utrolig rig,
Lyksalighedens Kilde,
med Skaberkraft, som aldrig trænger Hvile –
O Evige! hvo er Dig lig?

Hvad er og var
af Jord og Hav og Himmel
Han kjender; ja den hele Skabningsvrimmel
er – Et og Alt – Ham aabenbar.

Gud veed min Bøn,
mit Hjertes skjulte Tanke,
Han seer mig her blandt Livets Farer vanke,
og rækker mig sin Hjælp i Løn.

Mit Liv modtog
jeg af Hans Haand den hulde,
Han tegned op den Tid, jeg leve skulde,
da første Gang jeg Aande drog.

Jeg Intet har,
som ej er Dit, o Herre.
O, at min Takkesang, Dit Navn til Ære,
Din Fadergodhed værdig var!

Naturens Pragt,
den hele Skabnings Orden,
den mindste Orm, Du Livet gav paa Jorden,
bevidne kan Din Skabermagt.

Selv Markens Straa
kan om Din Visdom tale;
og Lys og Luft og Hav og Bjerg og Dale
Dig Tak og Lovsang juble maa.

Med Regn og Sol
Du Jordens Vexter freder,
og Dag og Nat og Korn og Vin og Glæder
uddeler Du fra Pol til Pol.

Er Gud mit Skjold,
vil Han min Bistand være,
lad da Alverden Vaaben mod mig bære, –
jeg trodser da selv Helveds Vold!
