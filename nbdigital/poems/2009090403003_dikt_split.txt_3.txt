
Solnedgang.
Nu daler Solen sagte ned
Bag Aasens fjerne Skove
Og sender guldrød Aftenfred
Udover Eng og Vove.

En sød, veemodig Hvisken gaaer
Igjennem Birkens Blade
Om Nattens Mulm, som forestaaer
Og vil sin Favn oplade.

Hvor Dagens Affskedstaare mild
Paa Blomst og Straa nu falder!
Konvolvlens Kalk sig lukker til,
Endt er dens Livsensalder.

Nu tie alle Fugle smaa,
Og Dalen stille grunder
Ved hvad der nu skal følge paa
Naar Sol gaaer ganske under.

Frygt ei min Sjæl! – sænk dig kuns ned
I Nattens Dyb med Solen! –
Derfra opvælder Kjærlighed
Som Duft fra Natviolen.

Hvor Lysets Kilde gaaer forud
Did kan du trøstig følge,
Og lade Nattens bløde Skrud
Din hede Længsel dølge.

Den stolte Dag har ei en Lyst
Saa sød som den, at hælde
Sit Hoved til Naturens Bryst
Naar Skyggerne fremvælde.

Da synker Fred paa Livets Strøm
Og Balsom over Kummer,
Da hviler Morgnen som en Drøm
I Nattens milde Slummer.
