
Hymne til Haabet.
(Efter det Franske.)
Guddommelige Haab! dig bringes
Min Lovsang, Himlens Sendebud;
Hver Nydelse af dig bevinges,
Du drager Smertens Torne ud.

Naar paa dit Skjød vort Hoved hviler,
Hvor sødt og trygt vi slumre der!
Hvis Glæden som en Rose smiler,
Da Haabet Knoppen af den er.

Det Skib om hvilket Storme brage,
Kun af dit Anker holdes kan,
Du ene bliver tro tilbage,
Naar Venner meer ei holde Stand.

Trods grumme Bødler, som os true,
I Fængs'lets Mulm du med os gaaer
Hvis vi for Helvede maae grue,
Det er fordi du did ei naaer.

Dig i Regnbuen seer afbildet
Arbeideren og trøster sig;
Ved fremmet, øde Strand forvildet
Oplives Vandreren ved dig.

Gik man til Ærens høie Tinde
Ad Klippestie med tunge Fjed,
Var Seierspalmen ei at vinde,
Som du os rækker venlig ned?

Jeg seer dig ned i Mørket støde
Hver Frygt og Sorg som nærmes tøor;
Og over dunkle Fremtids Øde
At kaste yndigt Trylleslør.

Naar Sjælen træt af Kampen, daler
Mod Timen, hvor Alt er ei meer,
Du Elyseet for den maler
Og han en Ven i Døden seer.
