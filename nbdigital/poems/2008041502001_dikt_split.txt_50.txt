
Til B. S. Ingemann
den 28de Mai, Christi Himmelfartsdag 1829.
Modtag mit Haandslag ædle Riddersmand!
Din Dannebrog er ei fra Himlen falden,
Thi den stod plantet i det Himmelland,
Hvor til Begeistrings Vinger hæve Skjalden.

Seæe, midt i Korset staaer din Valdemar,
Og selv indvier dig sin Seiersfane,
Og her og hisset ædelt Kongepar
Dig vinker høiere ad Ærens Bane.

Men høiest dog Han vinker dig i Dag,
Han som opfoer til Sin og til vor Fader,
Og, efter Syndens, Dødens Nederlag,
Velsigned' alle Jordens Myriader.

Thi Harpen slaae, du fandt i Kingo's Grav,
Og syng Guds Pris og Menneskens Forsoner,
Hvis Død os Liv, hvis Liv os Frelse gav,
Han, som i Himlen og i Hjertet troner.

Saa fro jeg da skal lytte til din Sang,
Og lægge Harpen med de rustne Strenge,
Og frydes ved den rene Himmelklang,
Der dybere kan ind i Hjertet trænge.

Og møde vi da hisset Klopstocks Aand,
Som her vi stode ved hans Støv tilsammen,
Da løses ogsaa vel mit Tungebaand,
Og Aanden lutres reen i Ætherflammen.

Saa vær lykønsket til din Fødselsfest,
Den før ved Neckars Bred vi fro har feiret.
Lev længe Sions Sangerindes Præst
Af alle gode Aanders Chor omleiret!
