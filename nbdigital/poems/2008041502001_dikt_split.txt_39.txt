
Til Prof. Bloch ved hans Grethes Grav.
Hvi er der saa øde, tyst og stille
Bag det Forhæng, Døden ruller ned?
Hvorfor – naar de bittre Taarer trille –
Svarer ingen Røst fra Gravens Bred?

Med det sidste Blik, som for os lyste,
Alt forsvandt i Nattens Dunkelhed,
Som et Lynglimt var det og vi gyste,
Thi det flammed' i en Afgrund ned.

Du, hvis bedste Glæde sank i Jorden
Med din Grethes aandeløse Leer,
Dig, som Slag af en uventet Torden,
Lød det: ak den Hulde er ei meer!

Men er Himlen, som sit Lyn nedsender,
End bedækket af den sorte Sky,
Bag den dog en bedre Lue brænder,
Og dens Straaler bryde frem paa ny.

Ja der er en Sol, som aldrig daler,
Som skal lyse gjennem Evighed,
Sonm hvert saaret Hjerte blidt husvaler,
Og i Sjælen gyder Lys og Fred.

Hæv til den Dit taareblændte Øie,
Skue der i forklaret Herlighed
Aanden, som udsprungen fra det Høie,
Stunded' til og fandt sit Blivested.

Skyen, som Dit matte Blik tilslører,
Da alt meer og meer skal svinde hen.
Der, hvor Kjerligheden ei ophører,
Samles Du med Din begrædte Ven.
